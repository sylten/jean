Köerna enorma utanför nattklubbarna och krogarna: Kharma, Laroy, Sturecompagniet, Clara's, Köket, East, The Lab, med flera. Mer folk ute än någonsin på dagen. Klockren guldgruva för svartbullechaufförer.
JW stannade. Abdulkarim öppnade dörren. “Du vet vad som gäller. Före fredag.”
JW nickade.
JW räknade sedlarna igen. Tjugotvåtusen kronor rent, och då hade han ändå festat som Paris Hilton fyra helger i rad och på det kunnat köpa sig en Canali-kavaj.
Han vägde de fyrtiofyra femhundringarna med gummisnodd runt i handen. Vanligen låg de gömda i ett par sockor i klädskåpet. Kolaförsäljning betalade sig bra. Han hade dragit in pengarna på en månad. Betalat tillbaka skulden till Abdulkarim och dessutom klarat tentan i finansiering.
Abdulkarim prisade honom, ville att han skulle syssla heltid med kola. Smickret värmde. Smickret gav självförtroende och schyssta framtidsdrömmar. Men JW avböjde – han tänkte fixa allt samtidigt: partandet, försäljningen, universitetet.
Boysen hade accepterat att han stod för produkterna. De var fina killar. Trivdes med att få varorna levererade utan att behöva smutsa ner fingrarna. Den enda som reagerade var Nippe som dissade honom på skoj. “Har du taskigt med stålar eller? Det verkar ju nästan så eftersom du måste kränga charlie hela tiden. Säg till så kan du få låna av min farsa.” JW nonchalerade. Tänkte: snart kan jag köpa Nippes farsa och lägga ner honom för gott.
JW kollade in sig i spegeln. Lejonmanen var snyggt välvaxad med två klickar nyinkletat Dax inklusive all tidigare användning som aldrig riktigt tvättats ur. Tidigare klippte han sitt hår själv. Nu gavs nya möjligheter, kanske kunde han gå till samma frisörer som boysen: Sachajuan, Toni &amp; Guy, Hårgänget. Sköna tanke.
Alla hans kläder var begagnade: Gucci-jeansen, Paul Smithskjortan och Tod's-skorna med den karaktäristiska knottriga gummisulan. Just därför var det så skönt att klä på sig Canalikavajen. Inga skrynklor, fin struktur, krispig känsla. Till och med lukten var ny.
Han var hundraåttiotvå centimeter lång, ljus med ett smalt ansikte. Smala handleder. Smal hals. Allting smalt. Pianofingrar. Tydlig käke. JW ändrade pose framför spegeln: jag ser bra ut men kanske skulle jag behöva bygga lite muskler. S.A.T.S.-årskort here I come.
Det var lördag. Han skulle följa med Nippe ut till en av hans vänners föräldrars ställe, Lövhälla Gård i Sörmland. JW hade träffat killen, Gustaf, några gånger tidigare på Laroy. Det skulle bli middag med fest och övernattning. Sophie och Anna skulle vara där. Några personer han inte kände skulle vara där. Bäst av allt: Jet-set Carl skulle med.
Med lite tur kanske han kunde få till det med Sophie. Med större tur kunde han göra intryck på Jet-set Calle. Definitivt en öppning till k-kanaler.
Klockan var tre på eftermiddagen. JW kände sig omotiverat seg, utan att ens ha festat kvällen innan. Han satte sig på sängen, drog upp benen, och räknade sedelbunten igen. Goonade, prasslade med femhundringarna. Väntade på att Nippe skulle tuta ute på gatan.
Försäljningskurvan pekade skarpt uppåt. Helgen efter att han bjudit Sophie och Anna i Humlan gjorde han första klippet. Började med att han bjussade igen. Men aldrig mera i Humlan – han hade bestämt sig för att det var en engångsföreteelse. För b.
De hade suttit hemma hos Putte som vanligt. Hela ligan: JW, Putte, Nippe och Fredrik. Dessutom Sophie, Anna och två andra Lundsbergsbrudar. Boysen var med på dealen, JW fixade isen och de delade alla på kostnaden. Den här gången ville tjejerna vara med. JW körde generositetssnack, spelade givmild, och bjöd på var sin näsa. De två nya tjejerna, Charlotte och Lollo, hade aldrig testat förut. Stämningen blev hög i mer än bildlig mening. De kände sig stenheta, spontana – taggade till tusen. Alla uppskattade JW, killen som fixade party. Efter tre timmar hoppade de in i taxibilar och åkte ner till Stureplan. JW plockade med sig fyra gram. De klev in på Köket. Körde racet som vanligt: dansade, söp, flörtade. Nippe lyckades bli avsugen av två brudar. Efter en halvtimme kom en av de nya tjejerna, Lollo, fram till JW och sa att hon tyckte hela grejen var så härlig. Frågade om han hade mer och försäkrade att hon gärna betalade. JW såg bekymrad ut. Sa att hon inte skulle behöva betala men att han lovat en annan kompis lite. Hon sa: “Schyssta, jag måste bara få några näsor. Jag måste få betala.” Han sa: “Visst, jag ska se om jag kan fixa något.” Han tänkte: din pappa betalar ändå. Han krängde rubbet för tolvhundra grammet. Inköpspriset låg på sexhundra. Avansen blev tvåtusenfyrahundra kronor. Jämfört med taxikörningarna helt ultimat – en hel kvälls slit i Forden motsvarade tre minuters insmickrande diskussion på Köket och då hade han kunnat stå med en drink i handen och fått kolla på en söt tjej hela tiden. Inte illa.
Helgen därpå var likadan, fast med andra människor. Förfest i en annan lägenhet, de gick ut till ett annat ställe, efterfesten i en annan våning. Han drog in sjutusen kronor netto, trots att han sammanlagt gav bort fem gram gratis.
Veckan efter träffade han Sophie på en kaffe i Sturegallerian. De snackade schyssta uteställen, snygga kläder, gemensamma bekanta. Pratade även om seriösa grejer. Vad de ville göra när de var klara med universitetet. Sophie läste ekonomlinjen men ville komma in på Handels till femte terminen. Måste fixa VG på alla tentor, plugga hårt, disciplinera sig. Sedan skulle hon till London och göra rätt för sig. JW ville jobba med aktier, han hade huvud för matematik. Hon blev personlig, frågade om hans föräldrar och bakgrund. JW fick köra undanmanövrar, sa att de bott största delen av hans uppväxt utomlands, att de nu bodde på en gård i Dalarna och att hon nog inte visste vilka de var. Hon undrade varför de inte bodde i Sörmland eller någon annanstans närmare stan. JW bytte samtalsämne. Han var van, hade saker att ta upp på lager. De talade om hennes familj istället. Det funkade, Sophie släppte hans bakgrund och berättade om sin egen.
Hon kom från landet, en gård, och hade börjat på en vanlig skola i första klass. Det fungerade inte. Klasskamraterna var inte snälla. Kallade henne snobb, ville inte vara i samma lag på gymnastiken, trodde det var fritt fram att sno hennes sudd. Det lät nästan larvigt men JW förstod, på riktigt. Efter sexan bytte hon till Lundsberg. Till de sina. Hon älskade stället.
JW kunde inte släppa henne. Hon var hans bästa försäljningskanal och hon var så foxy, men dessutom verkade hon genuint snäll. En bra tjej. Målsättningen klar: han skulle jobba på henne, tvåvägs.
Helgen därpå hängde JW med Sophie och hennes tjejgäng på privatfest. Lollo älskade snö, vrålade till JW: “Jag får sånt underbart sexliv av det där.” Sophie älskade snö. Anna älskade snö. Charlotte älskade snö. Alla på festen älskade JW. Han drog in åtta papp.
Helgen efter det, förra helgen, var det förfest hos Nippe på fredagen, därefter Kharma med drinkbord och efterfest hos Lollo. Lördag började med middag hos Putte, därefter abonnerat bord på Cafét. Avslutades med efterfest med mängder av nya människor hos Lollo igen.
Rekorddags. Han cashade in elvatusen netto.
I veckorna försökte han plugga. Han kände sig som en ny människa. K-försäljningen gjorde underverk på ekonomin, självförtroendet och garderoben. Ändå fick han ingen ro. Tankarna på den gula Ferrarin störde. Natten då araben föreslagit k-försäljning var första gången han frågat om Camilla. Han hade hoppats att någon kanske visste något men innerst inne trodde han inte att det skulle leda någon vart. Men nu fanns Ferrarin, i galen hastighet längs Sturegatan, som en ständig bild i hans huvud. Han måste veta mer.
Han hade ringt Vägverket. JW mindes tyvärr inte bilens registreringsnummer men det funkade ändå – fordonsregistrering var en underbar samhällsinstitution. Gick för vem som helst att få reda på vem ägaren var till alla svenskregistrerade bilar. Om bilmärket var ovanligt kunde man få information även utan registreringsnummer. Enligt handläggaren på Vägverket fanns det två gula Ferraribilar i Sverige det år då Camilla försvann. Den ena ägdes av it-miljonären Peter Holbeck och den andra av ett leasingbolag, Dolphin Finans AB. Bolaget var specialiserat på sportbilar och yachter.
JW började med att kolla upp Peter Holbeck. Mannen hade tjänat sina pengar på webbkonsulting. Så här i efterhand tyckte JW det verkade så uppenbart – hur fan kunde de tro att varje konsult skulle dra in fem miljoner per skalle på att snickra internethemsidor som vilken femtonåring som helst med dataintresse klarade av? Men det hade inte bekymrat entreprenören och låtsasvisionären Peter Holbeck. Han sålde av i tid. Webbyrån hade hundrafemtio anställda. Ett halvt år efter försäljningen var byrån nerlagd. Hundratjugo av de anställda stod utan jobb. Peter Holbeck drog in trehundrasextio miljoner. Idag åkte han skidor åttio dagar per år och vistades med sina barn i Thailand eller andra varma platser under resten av tiden.
JW:s fråga: vad gjorde it-miljonären våren Camilla försvunnit?
Han chansade på enkla svar, försökte ringa Holbeck. Det tog tre dagar att nå honom. Till slut fick han napp. Holbeck lät andfådd när han svarade: “Det är Peter.”
“Hej, jag heter Johan.” Det var inte ofta JW presenterade sig med sitt riktiga förnamn. “Jag har några frågor till dig, jag hoppas jag inte ringer och stör.”
“Är du journalist? Jag orkar inte prata med er.”
“Nej, faktiskt inte. Det gäller en privat grej.”
Holbeck lät förvånad. “Kör på.”
“Jag söker en kvinna, Camilla Westlund. Hon försvann för ungefär fyra år sen. Man vet inte vart hon tagit vägen. Innan hon försvann vet vi att hon ibland sågs i en gul Ferrari. Du ägde en sån bil det aktuella året. Tänkte om du visste något. Kanske du lånade ut bilen eller så?”
“Ringer du från polisen eller är du journalist?”
“Inte journalist, sa jag inte det? Inte polis heller. Privatperson.”
“Oavsett. Jag vet fan inte vad du snackar om. Insinuerar du något?”
“Förlåt om det verkar konstigt. Jag tänkte bara höra om du minns något.”
“Whatever. Jag befann mig i Rocky Mountains halva det året. På skidor. Resten av tiden var jag på Österlen eller i Florida. Med mina barn. Bilen stod still i ett garage i Stockholm.”
JW insåg: det är ingen idé att pusha det längre. Holbeck hade berättat tillräckligt. Han avslutade samtalet.
Nästa dag googlade han på Holbeck i timmar. Hamnade till slut på Aftonbladets arkivsidor. Holbeck omnämndes i artiklar om lyxsemestrare. Det stämde, han hade hus på Österlen och i Florida och han hade varit i USA och åkt skidor samma år som Camilla försvann. Kanske var it-miljonären inte inblandad.
Det fanns ju en annan gul Ferrari.
JW kollade upp leasingbolaget, Dolphin Finans AB. Bara namnet ringde skumma klockor. Han kontaktade Bolagsverket. Handläggaren var hjälpsam, konstaterade att bolaget gick i konkurs för ett år sedan. Samtliga tillgångar, bilar och båtar, köptes av ett tyskt bolag. Det fanns inte mycket mer JW kunde göra. Det var nästan skönt, han kunde släppa Ferrarin. Eller?
Det tutade nere på gatan. JW tittade ut och såg Nippe i sin nya Golf som han fått i tjugoettårspresent från sin mamma och pappa.
De körde E4:an söderut – på väg till middag, fest, möjligheter.
En Petterklassiker spelades på radion. JW var ingen stor fan av hip-hop men kunde ändå inte låta bli att digga texten: “Vinden har vänt.”
Det handlade om honom. Big time. Det var hans tur nu, sluta leva dubbelliv, bli som de, på riktigt. Bli tätare än de. Äta dem till frukost.
De snackade på. JW lyssnade. Nippe var tänd på Lollo. Nippe tyckte Jet-set Carl varit stöddig senaste helgen – trodde han att han var nåt eller? Nippe delade ut komplimanger för JW:s Canalikavaj. Nippe diskuterade senaste dokusåpan. Nippe ordbajsade.
“Jag tror inte jag ska specialisera mig på finansiering längre. Funderar på marknadsföring.”
JW var måttligt intresserad. “Jaha.”
“Marknadsföring är grejen, framför allt branding. Sälj vilken produkt som helst, tillverkad hur billigt som helst till vilket pris som helst. Bara den är rätt brandad och marknadsförd. Det ligger en sån jävla potential i det där.”
“Jo, men i slutändan är det kärnverksamheten som räknas och hävstången på sysselsatt kapital, finansieringen. Om din marknadsföring kostar för mycket, och du aldrig går med vinst på riktigt, dör du.”
“Visst, men man tjänar pengar. Kolla Gucci och Louis Vuitton. Kläderna, butikerna i Stockholm, modekollektionerna, allt det där är bara en ursäkt. Det som egentligen drar in kulor är brandade accessoarer. Solbrillor, parfym, bälten, handväskor. Kinatillverkat skräp, runtomkringgrejer. Brandat liksom.”
Enligt JW var ju Nippe inte världens smartaste och idag hade han tydligen snöat in på ett visst ord.
De pratade på.
JW diggade livet. Nästa månad tänkte han trippla försäljningen. Han huvudräknade, multiplicerade, planerade, strukturerade. Han såg försäljningsvågor, tillväxt, kontanter. Han såg hausse i sig själv.
Efter en timme var de framme. Nippe berättade att det var ett gammalt säteri där Gustafs föräldrar bodde. Föräldrarna – goda vänner med Hans Majestät Knugen.
Gustaf tog emot. JW gjorde samma analys av killen som tidigare gånger de setts – han var essensen av en stekare. Klädd i tweedkavaj, vita chinos, röd kravatt, rutig skjorta med dubbla manschettknappar och Marc Jacobs-loafers. Håret stenhårt tillbakaslickat – lejonmanarnas lejonman.
Huvudbyggnaden var på minst tvåtusen kvadrat. Två feta kristallkronor dinglade mellan pelarna i hallen och tavlor som föreställde snölandskap hängde på väggarna. En trappa i böj ledde upp till övervåningen. Gustaf presenterade dem för Gunn, husets husmor, som han sa.
“Det är hon som ser efter mig när mamma och pappa är borta.”
JW svarade: “Det kommer väl att behövas i kväll.”
Gunn skrattade. JW garvade. Nippe fnissade. Gustaf flabbade, mest av alla.
Vibbarna helt klart goda. Gustaf verkade gilla honom.
Nippe och JW leddes iväg av Gunn och inkvarterades i ett gästrum i en av flyglarna.
JW pillade på manilakuvertet i fickan. Fjorton gram, för säkerhets skull.
Middagen började klockan halvåtta. Sophie och JW spelade tennisdubbel innan mot Nippe och Anna: Sju–fem. Sex–fyra. Fyra–Sex. Sju–fem. Stämningen super bland vinnarna. Nippe var dålig förlorarde, slängde racketen i marken. Anna höll sig lugn. JW hade egentligen inte spelat någon tennis under uppväxten och tackade sitt bollsinne att han kunde göra bra ifrån sig – fick det att se ut som han lirat tennis hela sitt liv.
De duschade. JW sov en halvtimme på rummet. Nippe sket.
De svidade om till smoking. JW hade en begagnad Cerruti som han sa kostat tolv papp. Egentligt pris var tvåtusenfemhundra. Nippe undrade om JW hade varor med sig. “Dig verkar man ju kunna lita på nu för tiden.”
JW visste inte om det var bra eller dålig kommentar. Hade han gått för fort fram?
Han skrattade till. “Lite har jag väl med mig. Vill du ha dig en näsa?”
De delade på trettio milligram, lagom mycket för ett lättare rus.
Kolan slog till direkt.
Fnitterattacken tog dem överraskande fort.
De gick nerför trapporna till fördrinken i salongen. JW kände sig som världens intelligentaste människa.
De fjorton andra inbjudna väntade med var sitt champagneglas i handen. JW spanade in gänget.
Killarna: JW, Fredrik, Nippe, Jet-set Carl, Gustaf och tre andra grabbar.
Tjejerna: Sophie, Anna, Lollo och fem brudar JW inte träffat förut. Alla var fina flickor. Tjejer med bra gener. Rika pappor var lika med snygga mammor, eller tvärtom. De visste hur man sminkar sig. Sätter på rätta rouget, bästa ögonskuggan, jämn foundation. Framför allt, hur man smörjer in sig med brus – brun-utansol – för fräsch känsla. De klädde sig rätt, dolde det som var mindre bra: en något för hängig mage, för bred midja, för små bröst, för platt rygg. Framhävde det som var ens styrka: snygg hals, fylliga läppar, långa ben. Vältränade, slanka flickor. Oddsen på att de hade kort på S.A.T.S. var sjukt låga.
Gustaf bjöd selektivt. Kändes hedersamt att bli bjuden, trots att han bara träffat kvällens värd tre gånger tidigare.
Alla sippade, kallpratade, tog det lugnt. JW var tvungen att hålla i sig, låg så hårt på topp. Kände att för varje mening som yttrades kunde han dra världens roligaste skämt. Nippe blinkade åt honom – du och jag, JW, i k-ruset.
De satte sig till bords.
JW hamnade mellan Anna, som han numera ofta sålde till, och en tjej som hette Carro. Det funkade, båda var lättsnackade.
Förrätten stod redan på bordet. JW såg direkt, den var inte av denna världen. Rostad brödbit med Kalixlöjrom, gräddfil och finhackad rödlök. Själva grundtanken var kanske inte genial men det var den stora glasskålen mitt på bordet som gjorde grejen – minst fem kilo extra Kalixrom. Frosseri. JW öste på för säkert fyrahundra kronor på sin tallrik.
Gunn bar in varmrätten, rådjurssadel med kantarellsås och klyftpotatis. JW älskade vilt. De drack en Bordeaux. Anna berättade om sina föräldrars vinkällare. Sorbet med björnbär och hallon kom in till efterrätt. JW lovade sig själv: inom tio år skulle han ha en egen Gunn. Galet goda gastronomiska underverk.
Stämningen lättade i takt med vinflaskorna som Gunn bar in. Efter efterrätten gick Gustaf runt med en isig Grey Goose vodka och hällde upp breda nubbar. Värmen steg ytterligare.
Tjejerna spanade in Jet-set Carl och Nippe. Alltid Nippe.
JW kollade in Sophie.
Hon nonchade honom.
Rummet var inget rum. Rätt ord var nog salong. Eller kanske matsal. Jättestort, jättehögt i tak, jättepampig inredning. I taket hängde två kristallkronor med levande ljus i. Mörkröda tapeter med breda ränder i två olika nyanser. På väggarna hängde modernistiska tavlor, möjligt att några var riktigt fina.
JW hade följt med Sophie till Moderna Museet i veckan. Han var ingen konstälskare direkt, men Sophie sa att hon gillade kraftiga färgkombinationer och därför var mer förtjust i modern konst. JW läste på några dagar innan om vad som hängde på museet, han ville göra intryck. Utan att veta om det själv skapade han sig en bild av några konstnärer. Kanske en av tavlorna var en Kandinsky. En enorm med tre dova färgfält som matchade tapeterna, var kanske en Mark Rothko.
Bordet var dukat med stil och finess. Vit linneduk, manglade gröna linneservetter och servettringar av silver. Antika coasters utplacerade för vinflaskorna. Blänkande silverbestick och kristallglas, som sig bör.
JW älskade hela grejen.
De snackade på. Killarna gillade att höra sina egna röster. Jetset Calle skröt, Nippe drog dåliga vitsar och Fredrik snackade affärsidéer. Som vanligt.
Anna berättade om sin senaste resa till St Moritz. Smorde på läppglans mellan varannan mening. Hon och en polare hade blivit vänner med ett pololag som åkte ner varje år för att spela matcher på den frusna alpsjön. I vanliga fall jobbade de på banker i London, polon var ett litet helgnöje. JW hängde på, berättade om sin resa till Chamonix förra året. Hittade på det mesta, skarvade och överdrev. Enda gången han varit i alperna på riktigt var en budgetresa på sportlovet fem år tidigare då femton killar från Umeå och Robertsfors trängts, sovit och fisit på en buss i tjugosju timmar.
Anna var söt och trevlig. Men trist. Ingen glöd. Han lyssnade på henne, skrattade åt hennes skämt och ställde följdfrågor. Han gjorde allt för att verka intresserad. Hon snackade på, verkade gilla hans sällskap. JW tänkte bara på Sophie.
Middagen rullade på. Folk var blariga men ändå lugna. Gunn plockade in och ut. Alla verkade förväntansfulla.
Fredrik höll tacktal.
De reste sig från bordet och gick in i ett slags barrum. Breda soffor med många kuddar stod längs två väggar. Ett lågt bord stod framför varje soffa. På borden hade Gunn ställt ut Ittalaljusstakar i fyra olika färger. I ett av rummets hörn fanns en bardisk byggd i klassisk träpanel. Bakom bardisken: martiniglas, highballglas, tumblers, ölsejdlar och vinglas i ett inbyggt vitrinskåp. Galet mycket spritflaskor uppradade i hyllor.
Gustaf ställde sig bakom baren. Vrålade att han var kvällens bartender och att det var dags att ta upp beställningar. Någon satte på musik, Beyoncé. Det svängde.
De krökade. Drack Apple Martini, Gin Tonic, öl. Gustafs pappa hade en riktig drinkmixer. De gjorde fruktdrinkar: Strawberry Daiquiri, Pina Colada.
JW tog en öl. Kollade in sina vänner.
Nippe stötte på Carro, Jet-set Carl stod vid baren och pratade med Gustaf, resten av gästerna satt i sofforna och snackade.
Musiken spelade på i bakgrunden. JW hörde Gunns slammer från matsalen.
Han fick en känsla av att något inte stod rätt till.
Gunns ljud störde, hördes.
JW förstod felet. Det saknades volym i barrummet – ingen dansade, ingen garvade, ingen vrålade. Slutsatsen enkel, det var inget ordentligt drag – lika med en dålig fest.
Han klev in bakom baren och gick fram till Gustaf. Lyssnade en stund på vad Jet-set Carl pratade om innan han ursäktade sig. Bad att få prata med Gustaf själv. Sa att de skulle gå in till ett annat rum.
De gick tillbaka in i matsalen där bordet var helt avdukat. Gunn var effektiv. JW drog ut en stol åt Gustaf.
“Gustaf, det är så förbannat trevligt att få komma ut hit. Vilken pangmiddag.” JW kunde den språkliga grundregeln: bara svära i positiva ordalag. Han började sälja in sin affär. “Jag har värsta idén. Jag råkade få med mig några gram charlie. Du har ju testat förut och så. Ska vi inte ta lite? Partyt kommer garanterat igång på högvarv då.”
“Jo, du har rätt alltså. Har du kola? Fan vad schysst. Det måste vi ha. Vad ska du ha för den?”
Bästa möjliga fråga. JW slapp själv säga att han ville ha betalt. Gustaf ville att det skulle bli röj på hans bjudning. Vem vill inte det? JW kunde leverera.
“Jag brukar ju inte sälja och så men just nu har jag över. Ska du ha sex gram? Du får det för tolvhundra grammet. Det räcker för alla hela kvällen. Tjejerna blir som galna också, det vet du.”
Gustaf slog till direkt. Han saknade kontanter men lovade att betala nästa vecka – inga problem för JW.
Gustaf ställde sig vid baren igen. Basunerade ut: “Här finns det snö för fan!” JW hade redan lånat ut snortrör och två speglar till honom.
Alla utom två killar drog var sin näsa, tjugo milligram var.
Festen exploderade.
Musiken skruvades upp. Tre tjejer ställde sig på soffborden och dansade, vickade på höfterna. Fredrik vrålade med i Eric Prydz Call on me. Sophie gungade, Nippe grovhånglade med Carro i en av sofforna, Gustaf slängde av sig skjortan och hoppade i takt i den andra soffan, Jet-set Calle diggade hårt. Han bratdansade – skakade takten i luften med ena handen.
Feststämningen var ett faktum. Transformeringen till partydjur maximal. De två killarna som inte tagit kola första gången prövade. Det gav eftersökt effekt. Alla stojade, stuffade, stimulerade dansmusklerna. Musiken strålade. Partyt snurrade. Alla hällde upp breda drinkar. Skrek med i låtarna, skrattade åt ingenting, dansade, studsade utan stopp som Duracellkaniner. Kände sig stenheta. Kanonsköna. Lyxiga. Jet-set. Honnörsorden i allas kroppar: energi, intelligens, ståfräs. Gustafs fest var den röjigaste. Rock on.
Fem timmar senare var kokainet slut. JW befann sig fortfarande i ruset. Han hade spanat in Sophie hela natten. Hon sket hårt i honom. Han kände sig lurad.
Anna däremot kom fram. Sa att hon tyckte han var riktigt trevlig, tackade för umgänget under middagen och började dansa med honom. De slingrade sig mer och mer. Hälften av folket hade däckat. Resten låg i sofforna och snackade eller hånglade.
JW och Anna gick upp till hennes rum.
Klockan var halvsex. JW kände sig duktigt i gasen.
De låste dörren och satte sig på sängen.
Anna fnittrade. De tittade på varandra. Kysstes. Blev upphetsade. JW smekte hennes bröst utanpå kläderna. Hon öppnade hans gylf, tog ut hans kuk, böjde sig ner och började suga av honom. Han fick läppglans på kuken. Stönade. Försökte verkligen hålla sig, ville inte komma än. Han vred sig undan och satte sig upp, tog av henne kläderna istället. Slickade hennes bröst. Hon tog tag om hans kuk igen och förde in honom i sig.
De knullade hetsigt.
Det gick alldeles för fort.
Han körde finska rycket, kom i handen.
Torkade av sig på lakanet.
De låg stilla, chillade en stund.
Anna pratade på, hon ville utvärdera kvällen.
JW ville inte snacka. Kokain bättre än Viagra – efter en kvart var han sugen igen.
De spolade förspelet – knullade direkt.
Det gick för honom efter högst två minuter. Pinsamt.
Han kände sig tom.
Sov kasst.
Fyra killar satt i ett vardagsrum, laddade för fest.
JW med backslick. Och, ja, han visste att en massa sopor föraktade hans frisyr, de kallade den kotlettfrilla samtidigt som de fick något hatiskt i blicken. Men sådana kommunister hade ingen koll, så varför skulle han bry sig.
Nästa kille hade också bakåtslickat hår. Pojke nummer tre körde en kortare style, alla hårstrån vackert placerade i tät struktur med en noggrant utmejslad linjalrak snedbena som skar igenom frisyren. Den klassiska New England-looken. Sista killens hår var blont, mellanlångt, lockigt i rufsig charmighet.
Grabbarna i rummet var fina, ljusa killar. Rena drag, raka ryggar, rätt hållning. De visste att de var pojkar som såg vassa ut. Pojkar med koll. De visste hur man klär sig, hur man för sig, hur man agerar lämpligt. De kunde knepen för att få uppmärksamhet. Få brudar. Få tillträde till livets goda – dygnet runt.
Den allmänna pulsen i rummet: taggad, vi vet hur man festar, det kan inte slå fel.
JW tänkte: det här är en prima kväll. Boysens partyhumör är på topp.
Fördrinken tog de som vanligt hemma hos Putte, killen med snedbenan. Lägenheten, en nätt tvåa på femtiotvå kvadrat, låg på Artillerigatan och var en gåva från Puttes föräldrar på hans tjugoårsdag förrförra året. JW kände till familjen. Pappan: finansmannen som slickade Stenbecksfären uppåt och sparkade övertaliga neråt. Mamman: gamla pengar – familjen ägde fortfarande hus över halva Stockholm och femhundra hektar jordbruksfastighet i Sörmland. Som sig bör.
De hade ätit klart. Frigolitkartongerna stod kvar ute på köksbänken. Takeaway från Texas Steakhouse på Humlegårdsgatan, lyx tex-mex med ordentligt kött.
Nu satt de i sofforna och förkrökade.
JW vände sig till den lockiga pojken med smeknamnet Nippe, och frågade: “Borde vi inte gå snart?”
Nippe, som egentligen hette Niklas, tittade på JW. Svarade med sin ljusa slyngelröst: “Vi har bokat bord till klockan tolv så det är ingen brådska.”
“Okej, då hinner vi ta varsin whiskycola till.”
“När ska vi suga i oss den andra kolan då?”
“Ha, ha. Fyndigt. Nippe, ta det lugnt, vi tar våra laddar när vi kommit fram, då räcker det längre.”
Frimärkspåsen med fyra gram brände i JW:s kavajinnerficka. Boysen brukade turas om att fixa till helgen. Leveranserna kom från en turre som i sin tur köpte av någon juggegangster. JW visste inte vem högsta hönset var men gissade, kanske ökände Radovan himself.
JW sa: “Boys, i kväll har jag slagit på riktigt stort. Jag har med mig fyra gram. Det blir minst ett halvt gram var till oss och över att bjuda flickorna på.”
Fredrik, den andra killen med slickad frisyr, tog en sipp från sin drink. “Fattar ni vad den där turken måste tjäna på oss och hela vårt gäng?”
“Han klarar sig nog bra.” Nippe log. Låtsades räkna pengar.
JW undrade: “Vad tror ni han har för marginaler? Tvåhundra per gram? Hundrafemtio?”
Diskussionen flöt vidare till andra, vanligare, samtalsämnen. JW kunde dem utantill. Gemensamma kompisar. Brudar. Moët &amp; Chandon. Vissa saker var alltid givna. Det var inte så att de inte kunde snacka om annat, de var inga puckon utan verbalt väluppfostrade vinnare. Men intressena svävade inte ut i onödan.
Till slut landade snacket på företagsidéer.
Fredrik sa: “Ni vet, det behövs inte så mycket pengar för att starta ett aktiebolag. Hundratusen kronor räcker, det är minsta aktiekapital tror jag. Om vi kommer upp med en skön idé kan vi göra det. Försöka göra lite affärer, registrera ett häftigt firmanamn, utse styrelse och vd. Men framför allt, köpa grejer momsfritt och så. Hur skönt är inte det?”
JW hobbyanalyserade Fredrik. Killen var fullkomligt ointresserad av människor vilket på sätt och vis var skönt, han frågade inte ens varifrån JW kom eller något annat om hans bakgrund. Han pratade mest om sig själv, märkeskonsumtion eller båtar.
JW svepte sin whiskycola. Hällde upp en bred GT “Låter asskönt. Vem fixar hundra tusen kronor?”
Nippe bröt in: “Det kan man alltid fixa, eller hur? Jag gillar förslaget.”
JW satt tyst. Han tänkte på var han skulle kunna få hundratusen ifrån och visste redan svaret. Ingenstans. Han gjorde inte en min. Spelade med. Flinade.
Nippe bytte skiva. Putte la upp fötterna på soffbordet och tände en Marlboro Light. Fredrik som just köpt en Patek Philippe pillade med armbandet på den och mässade högt för sig själv: “You never actually own a Patek Philippe, you merely look after it for the next generation.”
Stereon spelade Magnus Uggla på volymnivå åtta. Alla i rummet var överens. Uggla regerade. Dissade allt och alla. “Dom säger jag skiter i allt men det skiter jag i.” Rätt attityd. Varför ska man bry sig om vad en massa sossar tycker?
JW älskade de här fördrinkarna. Samtalsämnena. Stämningen. De var killar med klass. Snygga killar. Alltid lika välklädda killar. Han spanade in dem.
Skjortor av märkena Paul Smith och Dior och en måttbeställd av en skräddare på Jermyn Street i London. En av märket APC, franskt, med amerikansk krage och dubbla manschetter. På benen körde två av killarna Acnejeans. Guccijeans på en: snirkliga sömmar på bakfickorna. En hade svarta bomullsbyxor. Kavajerna flotta. En från Balenciagas vårkollektion, dubbelknäppt, brun, ganska kort i modellen med dasslock – dubbla slitsar där bak. En Dior i kritstrecksrandig, smal modell med dubbla fickor på ena sidan. En var måttbeställd från skräddare på Savile Row i London: tydliga sömmar i slagens kanter och rött foder. Ullen i Super 150, bättre kvalitet gick inte att köpa för pengar. Kännetecken på en fin kostym: fodrets följsamhet, att det inte blir hängigt. Den här kavajens foder var mjukare, följsammare och hade bättre passform än något som fanns i butikerna i Sverige.
En kille körde utan kavaj. JW undrade varför.
Slutligen skorna: Tod's, Marc Jacobs, Gucciloafers med det klassiska spännet i guld, Pradas bästsäljande gummiskor med den röda logotypen som en del av sulans häl. Ursprungligen framtagen till Pradas segelbåt i World's Cup.
På det svarta, trimmade läderbälten. Hugo Boss. Gucci. Louis Vuitton. Corneliani.
JW uppskattade det totala värdet: sjuttiotvåtusentrehundra kronor. Exklusive klockor, klackringar och manschettknappar. Inte illa.
På bordet stod Jack Daniels, Vanilla Vodka, lite gin, en halv flaska Schweppes Tonic, Coca-Cola och en nästan full karaff med äppeljuice – någon hade kommit på idén att göra Apple Martini men bara tagit ett glas av det.
Den allmänna åsikten i rummet: det är inte här vi ska bli fulla. Packade blir vi på krogen. Ett bord på Kharma var redan beställt. Brudar ingick väl i det.
JW tänkte: vilken atmosfär, vilken uppladdning, vilken härlig kompisanda. Det här var sköna killar. Stockholmsnatten deras att erövra.
Han lät blicken scanna in rummet. Över tre meter i tak. Feta lager med stuckatur. Två fåtöljer och en grå soffa på den äkta mattan. Fyrahundratusen små knutar som knutits av en fastkedjad pojke. Några Slitz, Café, motor- och båttidningar låg slängda i soffan. Längs ena väggen stod tre låga bokhyllor från Nordiska Galleriet. En var fylld med cd-skivor, videokassetter och dvd-filmer. I den andra stod stereon, en Pioneer – liten, men bra krut i de fyra små högtalarna, uppsatta i rummets hörn.
Sista bokhyllan var fylld med böcker, tidningar och pärmar. Bland böckerna syntes adelskalendern, Strindbergs samlade verk och årsböcker från skolan. Strindbergs samlade bara måste vara en present från Puttes föräldrar.
Teven var bred, platt och snuskigt dyr.
Alla satt med skorna på enligt klassiskt maner. En vattendelare i inomhusvärlden. Allmänna rytmen: tre typer av människor finns. Den som alltid kliver in med skor och har den rätta inställningen – finns det något värre än att glida omkring i partykläder och strumplästen? Människa typ två är den som blir osäker och kollar in hur de andra gör, kanske behåller dem på om de andra har skor. Velaren, vindflöjeln. Slutligen fanns den tredje sorten som trodde att man alltid skulle ta av sig, den som fick glida fram ljudlöst i svettiga strumpor, den som fick skylla sig själv.
JW hatade folk som gick i strumplästen. Hål på strumporna ännu värre. Hans förslag på lösning var enkel: nackskott. Att se en tå sticka ut äcklade honom. Så svenssonartat. Plumpt. Ett sant attribut för kreti och pleti. Strumpvärldens regler rekapitulerade: behåll skorna på, bär aldrig tubsockor och se till att det aldrig blir en glipa mellan byxa och strumpa. Svart är färgen eller möjligen grälla skoj strumpor till i övrigt dämpad stil.
JW körde av säkerhetsskäl med knästrumpor. Svarta. Alltid Burlington. Hans devis: mycket lättare att sortera efter tvätt om alla är likadana.
Planen för kvällen var enkel. Drinkbordet var alltid en klockren vinnare. Förutsättningen att få boka uppfyllde de lätt. Man krökar för minst sex tusen kronor.
Sedan raka spåret. Dricka, snorta, dricka, spana brudar, kanske dansa en stund, konversera, flörta, knäppa upp fler skjortknappar, beställa skumpa, definitivt ragga, snorta igen. Knulla.
JW kände att han inte kunde släppa ämnet. Återvände till det. Frågorna poppade upp i hans huvud. Hur mycket kunde langarturren tjäna. Måste han jobba långa dagar? Hur farligt är det? Vem köper han av? Hur är marginalerna? Hur får han kunder?
Han sa: “Så vad tror ni han drar in på en månad?”
Fredrik förvånad. “Vem då?”
“Turren alltså. Han som vi köper k av. Är han en liten Gekko eller?”
Det var standard bland boysen med hänvisningar till Wall Street. JW hade sett filmen över tio gånger. Njöt varje sekund av enkelheten i girigheten.
Nippe garvade. “Fan vad du tjatar om pengar. Det har väl inget värde. Han drar säkert in bra, men hur skön är han liksom? Har du sett hans kläder någon gång? Bonnig läderjacka från Roco-Baroco eller nåt. Tjock zigenarguldkedja som hänger utanför, fladdriga byxor från Grosshandlarn, för stora slag på skjortan. Han är en riktig flöjt alltså.”
JW la av ett flatgarv.
De lämnade ämnet.
JW på väg upp mot toppen. Jet-set Carls erbjudande en guldöppning. Abdulkarim överlycklig. Snackade på om deras expansionsplaner. “Bara du hittar den här Jorge”, påminde han JW, “så kommer vi äga stan.”
JW ansträngde sig inte i onödan för att hitta chilenaren. Han hade lagt ut söktrådar här och där. Käkat middag med folk från Sollentunatrakten och erbjudit dem pengar för information som kunde leda till att rymlingen kunde bli kontaktad – det skulle lösa sig.
Idag hade han ett annat projekt.
JW hade ringt till Komvuxläraren, Jan Brunéus, för några dagar sedan. Läraren mindes Camilla tydligt men ville verkligen inte prata om henne. När JW propsat la han på, luren i örat.
JW orkade inte ta in reaktionen just då. Struntade i att ringa upp honom igen. Försökte låta bli att tänka på hela grejen.
Men idag var det dags. Han var tvungen.
Han klädde på sig jeansen, skjortan, rocken.
Gick ut mot Sveaplans Gymnasium, nedanför Wennergrens Center, där Komvux låg. Ville träffa Jan Brunéus personligen.
Valhallavägen brusade mer än vanligt, antingen på grund av den tunga trafiken i konvojer eller på grund av hans huvudvärk. Troligen på grund av bådadera.
Vid slutet av Sveavägen såg han skolbyggnaden.
Klockan var halvtolv. Folk hade lunchrast. JW misstänkte att expeditionen skulle stänga över lunch. Han ville inte behöva vänta tills efter dess, struntade i pilarna och skyltarna, frågade direkt istället. En kvinna med Kånkenryggsäck, troligen på väg därifrån, beskrev bra: stora ingången, trapporna upp, sedan till höger.
JW sprang motströms. Mest unga människor i hans egen ålder på väg ut på lunch. Trötta medelklassen – fattade de inte att det fanns snabbare vägar till Livet.
Han tog tre trappsteg per kliv. Blev andfådd.
Nådde expeditionen.
En kvinna i veckad kjol och gammaldags blus var på väg ut i dörröppningen med bestämda rörelser som markerade: jag tänker stänga nu.
Typiskt.
Han sa: “Hej, snälla ni, kan jag få ställa en fråga innan ni stänger för lunch.”
JW hade blivit artigheternas mästare – niade expeditionssekreteraren. Han hade lärt väl i sitt Stockholmsumgänge.
Damen blidkades och lät honom komma in. Hon ställde sig bakom en disk.
“Jag skulle behöva tala med en lärare hos er, Jan Brunéus. Har han lektioner den här veckan och i så fall i vilka klassrum?”
Kvinnan gjorde en min, såg besvärad ut. JW gillade inte stilen. Vissa personers sätt – istället för rak kommunikation grimaserade de sig fram genom livet.
Hon tog upp ett schema och följde de olika rutorna med fingret. Till slut sa hon: “Han har lektion idag som tar slut om tio minuter, klockan tolv. Klassrum fyra två två. Det är en våning upp.”
JW tackade snällt. Ville behålla en god relation till kvinnan av någon anledning. Han kände på sig att det kunde behövas.
Han sprang uppför trappan. Hittade rätt korridor.
Klassrum fyra två två. Dörren var stängd, det var fortfarande fem minuter kvar till lunchrast.
Han väntade utanför. La örat mot dörren, hörde en mässande röst, men kände inte igen om det var Jan Brunéus.
JW spanade in korridoren. Beige väggar, breda fönster, vita enkla porslinskupor i taket, klotter vid elementen. Klassisk gymnasiekänsla. Han hade väntat sig en annan feeling på Komvux. Mer mogen.
Dörren till klassrummet öppnades.
En svart kille med pösiga kläder och jeansen hängande nästan nere vid knäna kom ut. Ett tjugotal elever strömmade förbi efter honom.
JW tittade in i klassrummet. Några tjejer stod vid bänkarna och plockade ihop pennor och block.
Vid whiteboardtavlan suddade en lärare ut text. Han såg inte JW.
Det måste vara Jan Brunéus.
Läraren var klädd i brun manchesterkostym med läderlappar på armbågarna. Under kavajen bar han en grön V-ringad stickad tröja. Tredagars skäggstubb gjorde åldern svårare att uppskatta men troligen var han runt fyrtio. Hans glasögon hade tunna bågar, kanske av märket Silhoutte. JW tyckte han hade en trevlig uppsyn.
Han gick fram mot Jan.
Jan vände sig om, iakttog JW.
JW tänkte: såg han likheten med Camilla?
Jan sa: “Hur kan jag hjälpa dig?”
“Jag heter Johan Westlund. Vi talades vid på telefon för några dagar sen som du kanske minns. Jag skulle vilja prata om min syster, Camilla Westlund, om det går bra.”
Brunéus satte sig ner på katedern. Sa ingenting. Bara suckade.
Ville han verka förtrolig, eller?
Tjejerna som varit kvar i klassrummet gick ut.
Jan reste på sig och stängde dörren efter dem. Satte sig på katedern igen.
JW stod stilla. Utan kommentar.
“Jag ber verkligen om ursäkt för mitt beteende. Jag blev upprörd när jag tänkte på henne. Hela försvinnandet är ju så tragiskt. Det var inte min mening att slänga på luren i örat på dig.”
JW lyssnade utan att svara någonting.
“Jag kommer ihåg Camilla mycket väl. Hon var en av mina favoritelever. Hon var duktig och intresserad. Hade hög närvaro. Jag gav henne MVG i alla ämnen.”
JW tänkte: lärare bryr sig om oväsentligheter som närvaro.
“Vilka ämnen läste hon för dig?”
“Svenska, engelska, och, om jag minns rätt, samhällskunskap. Du vet, ungefär tvåhundra ansikten passerar mig per år men jag minns Camilla. Ni är mycket lika.”
“Folk brukar säga det. Kan du inte berätta mer vad du minns om henne. Jag vet att hon umgicks en del med en tjej som heter Susanne Pettersson. Hade hon fler vänner här?”
“Vem kan Susanne Pettersson ha varit? Henne minns jag inte. Men jag tror faktiskt inte Camilla hade så många vänner, vilket var konstigt. Hon var ändå väldigt utåtriktad och trevlig tycker jag. Trevligt utseende också.”
Något stämde inte. Susanne Pettersson hade sagt att hon och Camilla brukade skolka. Nu sa Jan Brunéus att Camilla haft hög närvaro. Och, att hon hade trevligt utseende. Brukade lärare säga så?
De pratade vidare i två minuter. Jan snackade i allmänna ordalag. “Komvux är en viktig samhällsinstitution. Alla passar inte i gymnasiet. Här kan de få en andra chans.”
JW ville bort från klassrummet. Bort från Jan Brunéus.
Jan skakade hans hand. “Hela historien är tråkig. Skicka mina hälsningar till dina föräldrar. Hälsa att Camilla skulle ha kommit långt.”
Jan tog upp en sliten läderportfölj från golvet och försvann ut i korridoren.
JW gick tillbaka till expeditionen. Kollade öppettiderna. Det var stängt för dagen. Var det typiskt eller var det typiskt?
Hemma slog han i telefonkatalogen. Stockholms stad, Utbildningsförvaltningen. Ringde växelnumret och bad att få bli kopplad till någon som kunde svara på allmänna frågor om betyg och offentliga handlingar. Han fick tala med den ansvarige för gymnasieskolans betygsnormering. De diskuterade JW:s frågor i femton minuter. Mer behövdes inte. JW fick de svar han ville ha.
Han skulle definitivt återkomma till expeditionen. Gräva djupt i skolans betygsarkiv. Det var något som inte stämde med Jan Brunéus berättelse.
Två minuter senare ringde det på Puttes telefon. Han höll mobilen tätt mot örat när han pratade, samtidigt som han grinade brett åt boysen. JW hörde inte vad han sa.
Putte avslutade samtalet. “Grabbar, jag har en liten överraskning åt oss i kväll. De ska bara hitta parkering.”
JW hade ingen aning om vad han menade. De andra killarna flinade.
Fem minuter gick.
Det ringde på dörren.
Putte gick för att öppna. De andra boysen satt kvar i vardagsrummet.
Nippe sänkte musiken.
En lång tjej i kappa och en muskelbyggarkille i svart jeansjacka kom in i rummet.
Putte sken: “Voilà, kvällens uppvärmning.”
Tjejen gick fram till stereon med catwalk-artad gångstil. Självsäkert och stadigt, nästan glidande, i stilettklackar höga som halva Kaknästornet. Hon var inte mer än tjugo år gammal. Spikrakt brunt hår. JW undrade: var det en peruk?
Hon bytte skiva. Höjde volymen.
Kylie Minogue: “You'll never get to heaven if you're scared of gettin’ high.”
Tjejen tog av kappan. Under bar hon en svart bh, stringtrosor och strumpbyxor med strumpebandshållare.
Hon började dansa till musiken. Utmanande. Inbjudande.
Åmade sig. Log mot boysen som om hon delade ut godis. Hon rullade med höfterna, spelade med tungan mot överläppen, satte upp ena foten på soffbordets kant. Böjde sig framåt och tittade in i JW:s ögon. Han garvade. Skrek: “Vilken förbannat fin bonus, Putte. Hon är härligare än den vi hade innan sommaren.”
Strippan rörde sig i takt till musiken. Tog sig i skrevet. Boysen tjöt. Hon närmade sig Putte, kysste honom på kinden, slickade honom i örat. Han försökte nypa henne i rumpan. Hon dansade tillbaka med händerna på ryggen. Sköt rytmiskt underlivet fram och tillbaka. Knäppte upp bh:n och slängde bort den mot muskelbyggarkillen som stod orörlig mot ena väggen. Musiken pumpade på. Hon rörde sig snabbare. Juckade. Brösten guppade. Killarna satt som i trans.
Hon tog tag i stringtrosorna. Förde dem fram och tillbaka. Satte ena benet på soffbordet igen. Böjde sig framåt.
JW fick bånge.
Showen fortsatte fem minuter till.
Blev bara bättre och bättre.
Nippe skämtade när det var klart: “Det var banne mig det finaste jag sett sen jag konfirmerade mig.”
Putte ordnade med betalning i hallen. JW undrade vad det kostade.
När strippan och vakten gått tog de var sin drink till och satte på Uggla igen. Snackade på om upplevelsen.
JW ville gå ner på stan. “Boys, nu sticker vi. Vi går va?”
Putte vrålade: “Nej, bulle för fan!”
Det var dags att röra på sig.
Putte ringde efter en taxi.
JW funderade på hur han skulle ha råd att hänga med boysen kvällen ut.
Uggla öste på: “Och i stan så ger vi järnet och vi bangar inte för nåt, att ragga brudar har för oss blivit en sport.”
Ingen i den öfvre delen av Stockholm visste följande om Johan Westlund, alias JW, bratsens bratigaste brat. Han var en vanlig medborgare, en förlorare, en tragisk svensson. Han var en bluff, en fejk, som spelade ett högt dubbelspel – levde lyxliv med boysen två till tre kvällar i veckan medan han fick råsnåla resten av tiden för att få notan att gå ihop.
JW låtsades vara ultrabrat. Egentligen var han jordens jävla fattiglapp.
Han åt pasta med ketchup fem gånger i veckan, gick aldrig på bio, tjuvåkte på SL, snodde toapapper på universitetets toaletter, snattade mat på ICA och Burlingtonstrumpor på NK, klippte sitt eget hår, köpte sina märkeskläder second hand och smög in gratis på S.A.T.S. när tjejen i kassan var ouppmärksam. Han bodde inneboende hos en fru Reuterskiöld – just det visste i och för sig Putte, Fredrik, Nippe och de andra grabbarna. Inneboendet var det enda i hans riktiga situation som han inte kunnat dölja. Det accepterades på något sätt.
JW blev expert på sparstrategier. Han använde bara linser de dagar han var tvungen och lät enmånadslinserna sitta i långt längre än maxtid, tills ögonen kliade sönder. Han tog alltid med egen plastpåse när han handlade, blandade sin egen miisli att ha till frukost, köpte mat av märket Euroshopper, hällde upp billighetsvodka från Tyskland i Absolutflaskor – mirakulöst nog märkte de aldrig något.
JW levde råttliv när ingen såg på. Big time.
Inkomstsidan funkade nätt och jämnt. Han fick pengar av staten: studiebidrag, studielån och bostadsbidrag. Men sånt räckte inte långt med hans vanor. Räddningen kom från hans extrajobb: svarttaxi.
Resultaträkningen var svår att balansera. Han blåste lätt tvåtusen kronor på en kväll med boysen. Drog med tur in samma summa på en schysst kväll med taxin. Hans styrkor som chaufför: han var ung, svensk och såg trevlig ut. Alla vågade ta en tur med JW.
Spelets svårighet var att bli en av dem på riktigt. Han läste Fredrik &amp; Charlotte, lärde sig jargongen, etiketten, reglerna och de oskrivna koderna. Lyssnade av snacket, det nasala röstläget, jobbade bort sin egen norrländska dialekt. Han lärde sig använda ordet tjåsigt på rätt sätt, förstod vilka kläder man gillade, vilka skidorter i alperna som gällde, vilka sommarorter i Sverige som dög. De var inte svåra att räkna upp. Torekov, Falsterbo, Smådalarö, etcetera. Han visste att det gällde att alltid spendera med klass. Köp en Rolexklocka, köp ett par Tod's-skor, köp en Pradakavaj, köp en Guccifolder i krokodilläder för föreläsningsanteckningar. Han såg fram emot nästa steg, att köpa en BMW cabriolet för att kunna uppfylla det sista av de tre b:na: backslick, bränna, BMW.
JW gjorde bra ifrån sig, det funkade. High society tog in honom. Han räknades. Han ansågs festlig, snygg och generös. Men han visste att de ändå märkte något. Det saknades något i hans historia, de kände inte till hans föräldrar, hade inte hört talas om skolan där han gått. Och lögnerna var svåra att hålla ihop. Ibland undrade de om han verkligen varit på sportlovsresa i St Moritz? Inga av dem som var där då mindes honom. Hade han verkligen bott i Paris, ganska nära Maraiskvarteren? Hans franska var ju inte super. De kände att något inte stämde, men visste inte vad. JW kände till sina svårigheter, att kamouflera sig, passa in och verka äkta i grunden. Att accepteras.
Och varför? Han visste inte svaret själv. Inte för att han inte reflekterade – han förstod att det var bekräftelsejakt, en metod för att känna sig speciell. Men han fattade inte varför han valt just detta sätt, som var lättaste vägen till förnedring. Skulle han bli avslöjad kunde han lika gärna lämna stan. Ibland tänkte han att det kanske var just därför som han körde på, för att självdestruktivt se hur långt han kunde ta det. För att tvingas ta skammen att bli avslöjad. Innerst inne sket han nog i Stockholm. Han kom inte därifrån. Kände inte att han hade något djupare att hämta där, förutom uppmärksamhet, fester, brudar, det glamorösa livet och pengar. Ytligheter. Det kunde vara vilken stad som helst. Men det var i huvudstaden det funkade just nu.
JW hade en sann historia. Han kom från Robertsfors, ovanför Umeå, och flyttade till Stockholm i andra ring på gymnasiet. Utan sina föräldrar tog han tåget ner med två resväskor och en adress till sin pappas kusin. Där bodde han i tre dagar, sedan fixade han fru Reuterskiöld. Slängde sig ut i den värld han nu befann sig. Bytte stil, klädprofil och frisyr. Började i Östra Real, hängde med rätt folk. Hans mamma och pappa var oroliga först, fast de kunde inget göra när han bestämt sig. De lugnade sig efter hand – de var nöjda om han var nöjd.
JW tänkte sällan på sina föräldrar. Långa tider var det som om de inte fanns. Gubben var arbetsledare på en sågfabrik, så långt ifrån JW:s livsplaner det gick att komma. Mamman jobbade på arbetsförmedlingen. Hon var så stolt över att han läste på universitetet.
Det han däremot ofta tänkte på var familjens egen berättelse. En ovanlig, outredd tragedi. En händelse som alla i Robertsfors kände till men aldrig nämnde.
JW:s syster, Camilla, var försvunnen sedan fyra år och ingen visste vad som hade hänt. Det dröjde veckor innan någon hade förstått att hon var borta. I hennes lägenhet i Stockholm fanns inga spår. I hennes samtal med mamma och pappa fanns inga ledtrådar. Ingen visste någonting. Kanske var det bara ett misstag. Kanske hade hon tröttnat på allt och stuckit utomlands. Kanske var hon filmstjärna i Bollywood och levde livet. JW pallade inte stämningen efter händelsen. Pappa Bengt hade gått ner sig i sprit, självömkan och tystnad. Mamma Margareta hade försökt hålla allt uppe. Trott på att det var en olyckshändelse, trott att det funkade om man engagerade sig i den lokala Amnestyklubben, jobbade ännu mer, gick hos en terapeut och snackade ut om sina mardrömmar så att hon, eftersom hon blev påmind om dem två gånger i veckan av psykologjäveln, drömde dem om och om igen. Men JW visste vad han trodde: no fucking way att Camilla bara skulle fått för sig att resa någonstans och vägra höra av sig i fyra år. Hon var borta på riktigt. Innerst inne tänkte de nog alla samma sak.
Det gnagde i JW. Och någon bar skulden utan att ha betalat för sig.
Stämningen hemma riskerade att krossa honom. Han blev tvungen att flytta. Samtidigt var han tvungen att göra om sin systers resa. Camilla, tre år äldre, lämnade också Robertsfors tidigt, sjutton år gammal. Hon ville något mer än att harva på i fejklyckans rike. När de var små hade Camilla och JW slagits och bråkat mer än andra barn, påstod mamma. De hade noll positiv kontakt. Men efter att hon varit två år i stan växte en relation fram. Han började få sms, ibland korta telefonsamtal, det hände att det kom mejl. De nådde en slags förståelse, att de två ville åt samma håll. JW kunde se det idag, de hade varit lika. Camilla i JW:s fantasi: Stureplans drottning. Festernas röjigaste snygging. Upphöjd. Välkänd. Dit han själv skulle nå.
Svarttaxidealen var enkel. Han fick låna en bil av Abdulkarim Haij, en arab som han träffat ute på krogen för ett år sedan. Plockade upp den med full tank och lämnade tillbaka den med full tank. Han accepterades av de andra förarna på stan – de visste att han körde under araben. Priset gjordes upp ad hoc vid varje körning. JW skrev ner information på ett kollegieblock, vilket klockslag han plockade upp en kund, vart han körde, hur mycket betalt han tog. Fyrtio procent av pengarna nöp Abdulkarim.
Då och då gjorde araben stickprov. Typ, någon av hans kompanjoner utgav sig för att vara kund och åkte med JW i bilen. Abdulkarim jämförde efteråt, vad hans kontrollant fått betala med vad som stod i kollegieblocket. JW var ärlig. Han ville inte bli av med extrapengarna. De var hans livlina, hans räddning i racet för att plocka poäng hos boysen.
JW körde med en enda egen regel. Han tog inga körningar från Stureplan. Risken för upptäckt var för uppenbar i det egna territoriet.
JW skulle köra kolsvart i kväll. Han hämtade bilen i Huddinge hos Abdulkarim, en Ford Escort från 1994 som en gång haft kritvit lack. Insidan var sunkig, det saknades cd-spelare och väven på sätena hade gått upp i kanterna. Han log åt arabens försök att fräscha upp – Abdul hade hängt tre Wunderbaumgranar i backspegeln.
JW körde hemåt. En sval augustikväll – perfekt för taxibusiness. Som vanligt var det svårt att hitta parkeringar på Ö-malm. Stadsjeeparna tog för mycket plats. Han dreglade när han körde förbi Porsches nya skönhet: Cayman S. En 911 parad med en Boxster – snyggheten definierad. Till slut hittade han en parkeringsplats, Forden var inte världens största bil.
Han gick upp till rummet hos fru Reuterskiöld. Klockan var nio. Det var ingen idé att börja köra taxi förrän vid tolvsnåret. Han satte sig med skolböckerna. Det var tenta om fyra dagar.
Lägenheten låg vid Tessinparken. Nedre Gärdet dög för JW, övre Gärdet skulle inte funkat – för bittert. Rummet var på tjugo kvadrat med egen ingång, toalett och ett stort fönster ut mot parken. Stillsamt och lugnt som damen ville ha det. Problemet var att han måste vara så förbannat tyst när han lyckats dra hem någon brud.
Möbleringen bestod av en 120-säng, en fåtölj med rött tyg och ett skrivbord från IKEA på vilket han ställt sin laptop. Han hade snott den av någon ouppmärksam sopa på universitetet. En lätt match. Han väntade tills ägaren sprang på WC. De flesta tog med sig sina datorer men vissa chansade. JW hade sett möjligheten – plockat ner den i sin axelremsväska och glidit därifrån.
Hans gamla barndomsskrivbordslampa satt fastskruvad i bordet med kladdiga spår efter Bamseklistermärken. Pinsamt värre. Viktigt att släcka den när han fick hemmamatch.
Kläder låg slängda överallt. En plansch satt på väggen: Schumacher i Formel i-overall som sprutade champagne från prispallen.
Rummet var sparsamt helt enkelt. Han föredrog att följa med brudarna hem till dem istället.
JW hade inget emot att plugga. Han skrev gärna sina egna PM-uppgifter istället för att kopiera andras på nätet, han deltog aktivt på seminarierna när han var förberedd, försökte hinna med att göra övningsuppgifterna efter varje gång. Gjorde sitt bästa att vara ambitiös.
Han slog upp böckerna. Finansiering var den svåraste tentan. Han behövde mer tid.
Funderade, räknade på talen, knappade på miniräknaren. Tankarna gled iväg till diskussionen med boysen igår. Hur mycket tjänade svartskallen egentligen på att sälja kola? Hur mycket drog han in per månad? Vad hade han för marginaler? Risk kontra möjlig intäkt. Det borde gå att räkna på det där.
JW listade sina målsättningar i livet i huvudet. Ett, att inte avslöja sitt dubbla liv. Två, att köpa en bil. Tre, att bli stenrik. Slutligen, få reda på vad som hänt med Camilla. Ett led i att komma över händelsen – om det gick.
Principles of Corporate Finance – han tog sig igenom sju sidor. Vad är skillnaden på att finansiera företaget genom aktier och genom lån. Hur förändras värdet på företaget? Preferensaktier, betavärde, rates of return, obligationer, med mera. Han antecknade i ett kollegieblock, markerade i boken med en neongul överstrykningspenna, höll på att somna över de uppslagna sidorna med grafer och ekvationer.
När han nickade till tappade han pennan. Det väckte honom. Han tänkte: det är ingen idé att fortsätta så här dags.
Dags att köra in brödfödan.
Han skulle till Medborgarplatsen, Södermalm. Klockan var kvart över elva. Han åkte Sibyllegatan ner till Strandvägen och förbi Berzelii park. Farligt område, alltför nära boysens kvarter.
JW:s tankar malde. Vad visste han egentligen om sin systers liv i Stockholm? De sms, telefonsamtal och mejl han fått var ofta utan substans. Camilla hade extrajobbat på Kafé Ogo på Odengatan och gått på Komvux där hon läst upp betygen i svenska, matte och engelska. Haft en kille. JW visste inte ens hans namn. Han visste bara en sak av intresse – att killen kört en gul Ferrari. Hemma i Robertsfors fanns det foton på Camilla i bilen, där hon strålade och vinkade genom ett nervevat fönster. Killens ansikte hade aldrig synts på korten. Vem var han?
JW körde förbi UD vid Gustav Adolfs torg. Det var mycket folk ute på stan. Alla var hemma efter semestrarna och skulle ta igen allt de missat genom att dega ute på lantställen och segelbåtar. Vid Slussen körde han genom tunneln mot Medborgarplatsen.
Han parkerade bilen utanför Scandic hotell och gick ur. Ställde sig utanför Snaps. Där brukade det alltid vara någon som ville hem eller ner till city.
Tre brudar stapplade ut. Möjlighet till en fin körning. Han la huvudet på sned, körde oemotståndliga JW. “Tjena tjejer. Behöver ni en taxi?”
En av tjejerna, blondin, tittade på sina kompisar. De fattade vad det rörde sig om och nickade. Hon sa: “Gärna. Hur mycket tar du till Stureplan?”
Helvete också, nu gäller det. Lirka, le. Han sa: “Det är så mycket trafik där. Jag förstår om det låter jobbigt men är det okej med er om jag släpper er vid Norrmalmstorg?” Charmattack. Med fejkad turrebrytning: “Special price for you only.”
Fnitter. Den blonda tjejen sa: “Bara för att du är så söt. Men då får du ge oss bra rabatt.”
Dealen var klar, hundrafemtio kronor.
JW körde mot Norrmalmstorg. Tjejerna snackade på. De skulle till Kharma. Det var så trevligt hemma hos Caroline. Vilken läcker mat, galen stämning, schyssta drinkar. De var så jääävla packade. JW stängde av öronen. Fick inte bli intresserad av annat än att köra bulle i kväll. Han log, såg mystisk ut.
Tjejerna babblade. Skulle han inte hänka? JW kände vibbarna, han kunde få hugg hur lätt som helst. Men det fanns ett stort hinder, det var inte sådana här brudar han ville träffa. Svenssons.
Innan han skulle släppa av dem sa han: “Flickor, jag måste fråga er en sak.”
De trodde han skulle göra en framstöt.
“Har ni någonsin träffat en tjej ute som heter Camilla Westlund. Lång, söt, från Norrland. Typ för fyra år sen?”
Babbelbrudarna såg ut att tänka till ordentligt.
“Jag är inte så bra på det där med namn men ingen av oss känner igen Camilla Westlund”, sa en av dem.
JW tänkte: kanske var de för unga, kanske hade de inte festat på rätt ställen när det begav sig.
De klev av vid busstationerna på Norrmalmstorg. Han gav brudarna sitt mobilnummer. “Ring när som helst då ni behöver skjuts.”
Dags igen för körning.
Han ställde sig i Kungsträdgården. Kunde inte sluta fundera. Det var första gången han frågat någon om Camilla. Varför inte egentligen? Någon kanske mindes något?
Sju minuter gick, sedan satt nästa passagerare i Forden.
Kvällen var lugn. Allt gick bra, nattfolket gillade läget, de ville hem. JW levererade.
Senare. Natten var lyckad, tvåtusen kronor inkörda hittills. JW huvudräknade. Det betydde tolvhundra i hans ficka.
Han stod och väntade utanför Kvarnen på Tjärhovsgatan. Mestadels knodds och Bajenfans. Kön var lång, prydligare än Kharmas. Töntigare folk än Kharma. Billigare än Kharma. Just då släpptes ingen in, något hade hänt på stället. Två piketbussar stod parkerade utanför. Blåljusen sköljde över väggarna. JW ville därifrån fort, det var onödigt att ta risker med bilen.
Han gick mot Forden då en bekant figur kom emot honom. En som gick med rytm, klädd i välskräddad kostym med fladdriga byxor. Högt hårfäste och kort krulligt hår. Utan att riktigt se ansiktet visste JW vem det var – Abdulkarim. I släptåg hade han sin stora vän, sin alldeles egen gorilla, Fahdi.
JW kollade mot honom, hoppades att det inte var något strul på gång.
Abdulkarim sa hej, öppnade bildörren och satte sig på passagerarplatsen. Gorillan vecklade in sig där bak.
JW hoppade in bakom ratten. “Kul att se dig ute. Är det något speciellt du vill kolla?”
“Nej, nej. Ingen oro, mannen. Kör oss bara till Spyan.”
Spy Bar. Stureplan. Vad skulle han säga?
JW startade bilen. Dröjde med att svara. Nådde ett beslut – det fick inte bli dålig stämning med araben.
“Spy Bar ska bli.”
“Är det problem?”
“Absolut inte. Allt är lugnt. Det är ett nöje att köra dig Abdul.”
“Kalla mig inte Abdul. Det betyder slav på arabiska.”
“Okej, boss.”
“Jag vet du inte vill köra till Stureplan, JW. Jag vet du inte vill synas där. Att du har fina polare där. Du skäms mannen. Det ska man aldrig göra.”
Arabjäveln visste. Hur? Kanske inte så konstigt ändå. Abdulkarim var ute mycket. Hade väl sett JW med kompisar kring Stureplan, greppat varför han inte brukade ta upp körningar där. Resten bara enkel matematik.
Han måste minimera skadan.
“Så farligt är det inte Abdulkarim. Kom igen, det är ingen big deal. Jag måste ju bara få ihop lite pengar. Vill kunna festa och så. Det är ju klart man inte berättar sånt för alla.”
Araben nickade. Araben flabbade. Araben styrde snacket. De kallpratade.
Då kom grejen. Erbjudandet.
“Du fattar, jag förstår du behöver cash. Jag har ett förslag. Vässa dina öron, det här kan passa dig.”
JW nickade. Undrade vad som skulle komma nu. Abdulkarim körde alltid en förbannad svada.
“Förutom taxibilar jag har lite annan business för mig. Jag säljer k. Jag vet, du har köpt koks av mig. Genom Gürhan, du vet turken du och dina polare brukar fixa från. Men Gürhan funkar inte. Han är en sån jude. Försöker blåsa mig. Nypa mellanskillnaden. Han säljer dyrare än han borde. Han redovisar inte ordentligt. Det värsta, han köper från någon annan också. Försöker vara smart. Spela ut oss mot varandra. Pressa mig. Han säger, om jag inte får för fyrahundra kronor grammet så vill jag inte ha den här veckan. Det blir knas. Det är här du kommer in, JW.”
JW lyssnade men fattade inte. “Ursäkta, jag förstår nog inte.”
“Jag undrar, vill du sälja istället för Gürhan? Hela den här taxigrejen sköter du väldigt bra. Du hänger på rätta krogarna. Tro mig, jag vet. Krogar där folks borrar lika fulla med socker som sockerborrar. Du skulle passa.”
“Vad är en sockerborre?”
“Skit samma. Vill du eller inte?”
“Shit, Abdul. Jag måste fundera lite. Jag tänkte faktiskt på det där häromdagen. Funderade just på hur mycket turken drar in.”
“Kalla mig inte Abdul. Och visst, du får tänka. Men kom ihåg, du kan bli som Farbror Joakim själv. Bada i floss. Du vill vara med, jag känner. Ring före nästa fredag.”
JW koncentrerade sig på körningen. De åkte ner längs Birger Jarlsgatan. Han var nervös. Spanade efter boysen samtidigt som han försökte sjunka ner i sätet.
Abdulkarim snackade med biffen där bak på arabiska. Skrattade. JW flinade utan att veta varför. Abdul flinade tillbaka, fortsatte att snacka arabiska med Fahdi. De närmade sig slutdestinationen.
Stureplan. Köerna enorma utanför nattklubbarna och krogarna: Kharma, Laroy, Sturecompagniet, Clara's, Köket, East, The Lab, med flera. Mer folk ute än någonsin på dagen. Klockren guldgruva för svartbullechaufförer.
JW stannade. Abdulkarim öppnade dörren. “Du vet vad som gäller. Före fredag.”
JW nickade.
Han rivstartade därifrån.
Den sista körningen för natten tog JW upp en packad medelålders man som mumlade något om Kärrtorp. JW erbjöd sig resan för trehundra kronor.
Han körde under tystnad. Behövde tänka. Mannen somnade.
Kön syntes ända från Sturecompagniet. JW gick tillsammans med boysen, på väg uppför Sturegatan. De var laddade, taggade, otroligt på gång. JW kände det i hela kroppen – de var på topp.
Tidigare i kväll hade de ätit på Nox. Beställt in ett schysst vin till maten. Det var två veckor sedan de var ute senast. Boysens uppdämda behov tryckte på: Putte ville hångla, Fredrik kröka, Nippe jaga flickor. JW var speedad, han ville testa sitt nya extrajobb och pinka in reviret.
Trettio gram is som var hans, på krita från araben, låg förpackat i tio stycken frimärkspåsar, Red Line, treor. Nu hade han sex gram i fickorna. Resten låg gömt bakom ett element i portuppgången hos fru Reuterskiöld.
Boysen spatserade fram. JW sprätte fötterna utåt i stora svängar. Tänkte på soundtracket till Men in Black.
Kön var inte en kö – det var en organism av människokroppar. Folk skrek, viftade, trängdes, knuffades, spydde, grät, flörtade. Vakterna försökte hålla den stången. Motade alla till olika köer bakom avspärrningarna. Kön för er med Kharmakort. Kön för er med vip-Kharmakort. Kön för er med vip-vip-kort. Resten göre sig icke besvär. Vi har fullt. Släpper bara in stamgäster i kväll. Fattar ni inte? Vi har FULLT.
Förvuxna kickerskillar hotade med stryk. Börsgrabbar tryckte fram hopknycklade femhundringar. Tjejer erbjöd avsugningar. De fick nobben av vakt efter vakt. Luften full med ett ord ingen uttryckte men som alla som inte blev insläppta genom sammetsrepet kände: förnedring.
Det tog fem minuter bara att tränga sig fram till dörrvakterna. Vissa fattade vinken och gav boysen plats. Andra trodde världen var rättvis, försökte hålla dem tillbaka. Vässade armbågarna och tryckte till.
Nippe nickade åt en av vakterna.
Den aldrig sviktande självsäkerheten som JW jobbade på att kopiera funkade som väntat. De gled förbi. Förnedringen var andras att bearbeta. Känslan skönare än sex.
I kassan tog en lång blond kille med cleana drag emot dem, Carl. Killen var Jet-set till tusen. Kallades därefter – Jet-set Carl. Han och en kompanjon ägde stället. Kharma, stekarnas stamhak framför alla andra.
Nippe slog ut med armarna. “Tjena Calle. Det går bra som vanligt ser jag. Otroligt mycket folk ute i kväll. Vad kul.”
“Ja, vi är nöjda. af Drangler har klubb i kväll, riktigt schysst med folk. Har ni bord?”
“Självklart, som alltid.”
“Trevligt. Vi får snacka mer sen. Ha så roligt i kväll killar.” Jet-set Calle gick in i lokalen.
Nippe kom ur balans för ett ögonblick. Avsnoppad och så mycket bajs kring munnen. JW tänkte: det funkade ju, så skit samma.
Tjejen i kassan kände igen Nippe. Hon vinkade förbi dem.
Inne på stället var det halvtomt.
Nippe och JW kollade på varandra. De garvade. Dörrvakternas rop utanför hördes in. “Det är fullt, bara folk med stamkort i kväll.”
En timme senare stod Nippe på knä inne på toaletterna, böjd över toalettlocket, med pappersservetter utlagda på golvet.
Putte passade på att tjuvröka en Marlboro Light, nynnade med i eurotechnolåten från dansgolvet. “Varför är just den här typen av musik så populär på Kharma? Varför inte musik med lite mer sång, kanske RnB eller hiphop. Eller varför inte lite hederlig gammal pop, typ Melody Club. Men nej, i princip spelar de bara jävligt trist urvattnad mainstream partyeurotechno. Smörja alltså.”
JW tröttnade ibland på Puttes musikbesserwisserstil. Killen hade över åttatusen mp3-låtar hemma i sin hårddisk och skulle alltid klaga på alla andras smak.
JW sa: “Måste du gnälla? Det är asskönt drag i kväll.”
Nippe la upp en spegel på det nerfällda toalettlocket. Spåren av ofräschhet syntes, bruna brännmärken på locket och toalettens överdel efter cigaretter som folk smygrökt och sedan lagt där medan de sysslat med annat. Typ: lagt linor som killarna gjorde nu, pratat i mobil, pinkat, blivit avsugna. Om JW kisade såg det ut som om russin låg utspridda över locket.
JW tog upp en frimärkspåse och strödde försiktigt ut cirka en tredjedel av innehållet i tre högar på spegeln.
Nippe såg förvånad ut. “Är det du som köpt den här veckan också?”
“Visst. Men från en annan kille.”
“Okej, bättre pris än hos turren?”
JW ljög. “Inte mycket, men trevligare kille. Den där svartskallen var så störig tyckte jag. Jag har mycket med mig i kväll. Vet ni någon som vill ha så säg till.” Han flinade. “Gärna brudar så klart.”
Nippe rätade till pulvret i tre linjer. “Det här blir fint. Jag blir så tänd bara av att se på linorna. Jag ska fan i mig slå mitt rekord i kväll. Minst tre tjejer.”
JW tittade på honom. “Du är helt otrolig om du fixar det. Jag tyckte det var stort när du blev blåst av två tjejer på en kväll.”
“Ja, men i kväll spelar jag i världsklass. Det känner jag i hela ballen. Efter den här lilla trollkuren på spegeln här är jag i absolut toppform. Minst tre flickor ska få snaska kotte.”
“Du är för skön. Går du in hit då eller?” Putte fimpade sin cigg mot toaletten. Ännu ett russin.
“Yes vännen, hit eller till damtoan. Och nu när det håller på att blir sommar, Humlan rockar.”
JW ville vara som han, Nippe, avsugningarnas okrönte Stureplansprins. Med ett inarbetat självförtroende som alltid syntes – i vilket sammanhang han än sattes strålade han säkerhet. Men ibland undrade JW hur djupt det verkligen gick. Trodde till exempel Nippe på riktigt att han var guds gåva till flickorna eller spelade han bara så övertygande bra att han trodde på det själv? Oavsett vilket gjorde det honom till någon som gav intryck, den där killen som alla snackade om. Någon som JW ville vara. Och ändå ville han inte vara han – killen var så punchig.
Nippe tog upp en hundralapp ur backfickan. Rullade den i Hollywoodstil, böjde sig fram och dammsög spegeln.
JW och Putte följde.
Pulvret slog till direkt. Vit dynamit.
Livet sken.
Ute på dansgolvet tappade han bort boysen. Musiken dunkade. Bob Sinclair med distad röst: “Love Generation.” Rökmaskinen pyste i ett hörn. Stroboskopet flimrade. Världen i filmklipp. Klipp ett, brudarna top of the line. Klipp två, brud svänger armen över huvudet. Klipp tre, samma bruds cleavage trycks upp i JW:s ansikte.
Kharma var ett klockrent kötthak – för de glassiga.
Han blev stirrig, upphetsad. Det kändes som han gick på 98-oktanig bensin. JW ville dansa, ta, kladda, jucka. Mest av allt – han ville explodera. Han fick en så stenhård erektion att en katt lätt kunde ha vässat klorna på honom.
Han sprätte tio gånger mer med benen än vanligt.
Känslan så klar: han var bäst, kåtast, intelligentast. Coolast. De skulle få se.
En annan tjej kom emot honom. Kindpussade honom. Ropade i hans öra: “Nämen hej JW. Hur mår du? Hade ni kul förrförra helgen?”
JW drog bak huvudet. Fixerade skärpan. “Sophie. Vad söt du är i kväll. Är ni här hela gänget?”
“Ja, fast inte Louise, hon är i Danmark. Följ med till vårt bord och säg hej.”
De höll handen. Han släpades med.
Svepte över folket vid bordet med blicken. Fyra galet snygga tjejer bänkade, iklädda toppar som visade mer än vad de dolde. Färgerna rosa, lila, turkos dominerade. Alla med push-up-bh eller sillisar, tajta blåjeans eller korta kjolar.
Sträck på dig för fan, JW – fokus nu.
Nippe satt redan vid bordet, höll om en av flickorna. Smörade, skämtade, tittade henne djupt i ögonen. JW tänkte: vilket nummer var hon i ordningen? Han kunde ju fan inte ha hunnit med en redan.
JW slog sig ner. På bordet stod en mäklarbricka: en ishink med ett helrör vodka och tjugofemcentilitersflaskor med Schweppes Tonic, ginger ale, soda och russian. JW fick en grundregel bekräftad – man dricker grogg eller skumpa. Inte öl.
Det var svårt att konversera till musiken. Sophie hällde upp en vodkasoda till honom. JW sippade, blandade runt och tog upp en isbit med fingrarna och stoppade i munnen. Sög den hårt. Sophie tittade på honom och sippade på sin drink.
Han gick igenom Abdulkarims råd för sig själv. Börja med att dela ut gratis. Skaffa dig vänner genom att vara generös, vänner som gillar kola. Vänner som har cash eller andra vänner med cash. Se gärna till att folk tar så lite som möjligt på krogen – det är en osäker miljö. Gå på efterfester istället. Fixa efterfester. Leverera till halvkändisar på efterfester. Ta hemma. Sälj inte för stora mängder i början – du vill inte skapa en andrahandsmarknad.
Nippe böjde sig fram och började prata med Sophie. JW hörde inte vad de sa. Han diggade ruset istället, knäppte upp en skjortknapp till och drack klunkar av drinken. Kände att tankarna var skarpa som ett Mach 3-rakblad.
JW hade egna idéer. Han skulle inte ha för mycket på sig åt gången, om han åkte dit ville han kunna hävda att det var för eget bruk. Resten gömde han på olika smarta ställen. När han sålt slut – hem och hämta mer. Inga problem, Stureplan låg tillräckligt nära Tessinparken. Ännu viktigare: att smörja kompisarna så de inte ifrågasatte alltför mycket varför det alltid var han som skulle leverera i fortsättningen.
Sophie böjde sig fram och nuddade JW:s öra med sina läppar. Han ryste till.
Hon frågade rakt på sak: “Nippe säger att du har charlie. Kan inte vi få smaka lite?”
Inombords tackade JW Nippe. Det här var en öppning. Spela korten rätt nu, gör inte en stor grej av det här.
Han sa: “Visst, jag har lite över. Ta med din kompis Anna så går vi till Humlan en stund.”
De höll handen igen, tryckte sig genom trängseln. Förbi stekarkollektivet, silikonbrudarna, juggemaffiasnubbarna och mäklarkillarna.
Eurodiscomusiken matade på.
De gick mot utgången. Packat vid entrékassorna. Jet-set Carl var på plats och bevakade kassaflödet. Men hans egentliga, viktigare, uppgift var att krama, le, introducera, kallprata, skratta, flörta. Jet-set Calle hade kollen. Jet-set Calle hade stilen. Pengarna öste in. JW noterade för sig själv: han är en bra framtida kontakt.
Han gick fram. Ställde sig med Sophie och hennes kompis, Anna, på var sin sida och sträckte fram handen. Jet-set Carl höjde ögonbrynen. “Och du är …?” JW förberedd. Svarade: “Nippe Creutz kompis, du vet.”
JW såg igenkännande i hans ögon. Fast kanske var det inte äkta igenkännande. En av Jet-set Carls viktigaste förmågor var att få folk att känna sig välkomna och trevligt bemötta trots att han inte mindes dem eller hade en aning om vilka de var. Vissa kallade det falskhet. JW kallade det business mindedness.
JW körde några snabba förberedda one-liners. Åtföljdes av gemensamma garv. Carl spanade in JW:s flankerande tjejer – han hade tänkt rätt. Han förklarade att de bara skulle ut en sväng men snart tänkte komma tillbaka in. Carl nickade. JW drog ytterligare några skämt. De fick kontakt, goda vibbar. Jet-set Carl såg glad ut.
JW till sig själv: snyggt jobbat, JW.
De klev ut. Klockan var två. Kön var gigantisk, hysterisk, kaotisk. Han gjorde upp med en dörrvakt att de skulle vara tillbaka inom kort. Humlan låg framför dem, fortfarande mörkgrön fast det började ljusna. Ljuden från kön hördes i baisse. Tjejerna var på g. De satte sig på en bänk. Drog trötta skämt. Luften var sval, svetten torkade in. JW babblade på, öste komplimanger, la in charmväxeln i högsta läge. Han spelade förtrolig, på deras sida. “Fan, vad ni ser bra ut i kväll. Har ni sett några härliga killar? Nippe är väl ganska läcker, eller hur? Jag kan fixa honom till dig, Sophie.” Och så vidare, och så vidare. Sophie var brutalt söt. Han suktade efter henne.
Han kände dem, men ändå inte. Tjejerna tillhörde gänget från internatskolan Lundsberg. En skola med mottot: kunskap, tradition, gemenskap. De hette alla samma sak i förnamn som sina föräldrar och deras föräldrar. JW var van vid det mesta från boysen. Kunde jargongen och etiketten. Han borde ha en chans.
Anna fnittrade. “Skulle inte vi få smaka något av dig.”
JW sa: “Absolut, det höll jag på att glömma.” Han hade inte velat pusha grejen för hårt. Väntat på att de skulle fråga.
Han plockade upp ett etui med en spegel, modell hopfällbar. Frimärkspåsen låg beredd i kavajinnerfickan. Han strödde ut en hög och fixade till den med ett rakblad – tre tunna linor. Presenterade snortröret i putsat stål för tjejerna. Han tittade sig omkring och sträckte fram röret.
“Varsågoda. Ta för er.”
En kvart senare gick tjejerna in. Dörrvakten mindes dem, tjejer som Sophie och Anna skulle kommit in i vilket fall som helst – de gled genom kön som Moses genom Röda havet.
JW stod kvar i parken, tänkte dra en näsa till för sig själv.
Allt var så förbannat lyckat. Tjejerna verkade nöjda. Höga, energistinna och fyllda av spontanitet. Det var en bra start. JW:s första steg in i k-världen. K som i cash.
Det kunde bara bli bättre.
Himlen var ljusgrå.
Kungliga bibliotekets glasövertäckta ramp ner till magasinen tycktes blänka till. JW brukade sitta där och plugga när han inte satt hemma. Han hade sett Sophie där många gånger. Lärt sig känna igen hennes klackars tydliga ljud när hon gick mellan läsplatserna, spanat in hennes väninnor, sett vilka killar hon hejade på. Och efter ett tag visade det sig att han faktiskt redan kände några killar och tjejer i hennes gäng. Cirklarna var mindre än han hade trott.
Han tog upp etuit och höll röret i handen.
Då såg han den.
Motorn lät som ett mindre kärnkraftverk när den blåste förbi nerför Sturegatan, som ett streck genom Stockholmsnatten.
En gul Ferrari.

Min sista partykväll den här veckan fick en trevlig start i och med Melodifestivalen på tv där söta Elin Lanto var först ut. Elins pojkvän, stureplansprofilen Niclas Rahm, har enligt uppgifter den senaste veckan uppmanat alla sina vänner på Stureplan att rösta på sin älskling, något som tycktes ha gått vägen i och med att hon faktiskt gick vidare! Mycket mer än så här han jag inte följa den spännande tävlingen då jag redan var sen till middagen med mina goda vänner på klassiska Sturehof. Efter en akademisk kvart följt av en bit mat var det dags för lite partajande och vi valde att som alltid starta på Laroy med motiveringen "why change a winning concept?"

Sagt och gjort och väl inne på stället sprang vi in i en festande trio som tycktes köra all-in den här kvällen, nämligen Johan Kareld, Eric Dahlin och Andreas Ivehult. Johan och Eric är ju båda trendmedvetna killar och denna lördag körde Johan på klassisk väst med tillhörande klassisk modellpose samtidigt som Eric hade satsat på grå skjorta och lila jeans med en tuff läderrem i byxlinningen. Det var en jämn kamp mellan grabbarna men jag kom till slut fram till att Eric såg snäppet bättre ut i och med sin svarta mössa.

Några trendiga tjejer på plats var Anna Hibbs och väninnan Madeleine Syversen, Anna hade kört på tight sexig klänning med hängslen och Madde på överdimensionerad guldtopp - de verkade båda klart nöjda med sina klädval och festade på lika ihärdigt som de oftast gör. Det var förresten några dagar sedan man såg Anna hand i hand med nattklubbschefen Jacob Ramberg, undrar om de fortfarande hänger ihop?

Innan jag och mina vänner bestämde oss för att fortsätta vår lilla krogturné stötte jag på Kenneth Vasquez som i vanlig ordning hade flankerat sig med minst två unga söta tjejer. Han är ju ständigt på jakt efter nya förmågor, den där Kenneth. Såg även trevliga Amanda Lingheim, tvillingarna Johanna och Malin Ny som jag inte har sett ute på ett bra tag, samt Arne Weises son Andreas i vimlet. På vägen ut hann jag precis göra en liten manöver för att undvika en stor blöt puss från Peder Fogstrand och lyckades därmed räddat mitt omsorgsfullt lagda rouge från att flyga all världens väg. Peder flöt, som han gjort x antal år nu, runt tillsammans med Vladimir Schenke, och några större förändringar lär ju inte ske på den fronten under det närmsta decenniet.

Utanför Sturecompagniet var det som vanligt lördags-kaos och det hann ta några långa minuter innan vi var inne i värmen och kunde ge oss på nästa utmaning - att ta sig upp på övervåningen där V ligger. Men som alltid annars var det inga problem och snart kunde vi festa med hetingar som Alexander Skarsgård och Pontus Gårdinger. Det var ett tag sedan man såg Alexander ute i vimlet nu, undrar vad han gör nuförtiden?

På plats spottade jag även söta Sanna Uhrdin, Fredrik von Essen, Per Gunne, radarparet Kristian Blomqvist och Daphne Leon, italienska stekaren Guiseppe Peppino, Lotta Kreuger, Josephine D´Otrante, Gustav Magnusson, Fredrik af Klercker, doldisen Gabbe Wachtmeister, Anki Edvinsson som blivit lite utav en stammis, Martin af Robson, musikproducenten Rami Yacoub, Linnéa Skillbäck, Roland Philippe Kretsczmar och Ewran Mercin. Dock såg jag inte till Ewrans vapendragare Richard Darville, vad har hänt?

Trött som jag var efter veckans fester lovade jag mig själv att bara titta in på The White Room som hastigast - man vill ju inte riskera att missa den traditionsenliga pussen från snyggingen Jacob Ramberg. Kvällen till ära var Jacob och kollegan Oscar Durling stiliga i grå kostymer och svarta slipsar. Jag fick en puss på varsin kind av dem båda vilket gjorde att jag kände mig lite extra välkommen. Jacob berömde mig dessutom för att jag var så fin i min nyinförskaffade Fornarina-klänning och jag kände mig allt lite småkär när jag struttade iväg till baren för att införskaffa ett glas champagne.

Under tiden champagnen varade han jag stöta på Sara Camtrell, lilltjejen Chloe Bryant, Fredrik Palmgren med sin flickvän Caroline Genmar och söta brunetten Mika Velander som bar en ring med en stor gnistrande sten på sitt vänstra ringfinger. Hmm. är tjejen förlovad eller är det ett trick för att lura bort fulla snubbar? Jag träffade även Pontus Gårdinger som hade hittat dit, Veronika Hård, blekblonderade Anna-Carin, samt Peter Lindståhl och Ellen Finn som båda körde en dag två. Själv körde jag ju en dag fyra och längtade därmed våldsamt efter min dubbel-Dux, men misströsta inte, redan på onsdag är jag ute och minglar igen och kanske är det just dig jag spanar in!
